Der er mange klimavenlige muligheder i udbredelsen af nye danske proteiner som hestebønner. Men grønne proteiner kan endnu ikke stå alene i Danmark, så det er afgørende, at bæredygtig soja fortsat prioriteres af sektoren og på Christiansborg, skriver Martin Gregers Arnoldus.
Sojaplanten har en helt central rolle som ingrediens i den danske fødevareproduktion, eksempelvis til brug i foder i den animalske produktion. Og sådan har det faktisk været i rigtig mange år.
Soja har en særlig god egenskab i forhold til at tilføre foderet proteiner, som sikrer, at landbrugsdyr får den rette ernæring. Meget få andre ingredienser har kunnet være så effektive som soja i fødevareproduktionen, da sojaens sammensætning af de såkaldte aminosyrer er tæt på ideel.
Soja har til gengæld også givet anledning til en politisk debat herhjemme. Den yderste politiske venstrefløj har ved flere lejligheder gået i kødet på landbruget med kritik af importen af soja, som primært kommer fra Sydamerika og Kina.
Kritikken går særligt på skovrydning og inddragelse af sårbare naturområder med skadelig virkning på biodiversitet og klima.
Som reaktion på kritikken har det danske fødevareerhverv stillet store krav til, at soja produceres under ansvarlige forhold. I snart ti år er sojaleverandørerne blandt andet blevet mødt med krav fra de danske fødevarevirksomheder om at undgå børnearbejde, undertrykkelse, diskrimination af arbejdstagere og afskovning.
I 2020 skærpede det danske fødevareerhverv sin politik om ansvarlighed inden for området ved i en 2025-plan at kræve, at sojaen ikke må leveres fra områder, hvor der er ryddet skov for at dyrke sojaen samt en målsætning om en uafhængig vertificering af den ansvarlige produktion.
Politikken skal i øvrigt leve op til den europæiske foderindustri - FEFAC's retningslinjer for ansvarlig soja.
DLG er en af de fødevarevirksomheder, der går forrest og vil med en effektiv bæredygtighedsstrategi i år allerede nå op på hele 60 procent bæredygtigt importeret soja.
Tilbage er så diskussionen om selve klimaaftrykket ved at transportere sojaen fra den ene ende af verden til den anden. Her er dansk landbrug også fremadsynet. Flere aktører inden for fødevaresektoren i Danmark, som selv har soja som en del af sin produktion, har kastet sig over grønne proteiner – udvundet af en række planter, som findes på markerne herhjemme. Proteiner, som kan bruges i foderet til animalsk produktion.
Nogen har spot på frøbælgplanterne ært, lupin, linse og hestebønner. Sidstnævnte arbejder en række jyske erhvervsfolk med på en fabrik i Hedensted. Hestebønnen trives godt i det europæiske klima og er velegnet både til menneske- og dyrefoder.
Flere virksomheder har set et stort potentiale i græsprotein, da græs har en positiv aminosyresammensætning.
Der eksperimenteres også med insektprotein, og her har der været positive testresultater hos fiskeindustrien.
Og senest er raps bragt i spil som et alternativ. Forskere på projektet mener, at næringsstoffer fra rapskager og rapsskrå kan sammen med tilførsel af enzymer erstatte soja til dyrefoder.
Men der har dog været nogle udfordringer med fordøjeligheden hos grise i de første forsøg, som der følges positivt op på.
Med disse mange nye muligheder på proteinområdet i Danmark kunne man fristes til at tro, at importeret soja reelt snart er fortid i dansk landbrug. For landbruget er under pres for at levere konkrete klimaløsninger, så her er måske en åbning med grønne proteiner.
En øget produktion af grønne proteiner på de danske marker vil have en positiv effekt på bæredygtigheden af danske dyrkningssystemer, da det vil skabe en større mangfoldighed af afgrøder.
De grønne proteiner kan dog ikke stå alene endnu, og derfor er det helt afgørende, at importeret bæredygtigt soja fortsat fremover er prioriteret fra både sektoren og fra politisk hold.
Men der er fart på udviklingen.
For nylig kom det dog frem, at en økologisk griseproducent nord for Kolding er begyndt at fodre sine dyr helt uden brug af sojaprotein. I stedet eksperimenteres der med en kombination af græsprotein og restprodukter fra fiskeindustrien.
Om det kan være et effektivt mix – også inden for konventionelt brug - vil tiden vise.
