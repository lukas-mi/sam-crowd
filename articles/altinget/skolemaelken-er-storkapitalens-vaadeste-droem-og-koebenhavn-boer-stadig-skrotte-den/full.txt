Der er hverken rød-grønne eller liberale argumenter for at bevare skolemælken. Alligevel vil flere partier på Rådhuset droppe planerne om at skrotte storkapitalens våde, klimasyndende drøm, skriver Emil Sloth Andersen (R).
Da jeg for nyligt informerede et medie om, at Børne- og Ungdomsudvalget i Københavns Kommune, hvor jeg selv sidder, havde besluttet at afskaffe skolemælken i København, gik debatten amok. Simpelthen.
Nyheden blev oversat til arabisk og engelsk. Borgerkrigen gik i gang i kommentarsporene. Graverjournalister blev sat i værk. Men diskussionen er i høj grad stadig relevant, for der er faktisk en chance for, at skolemælken nu bliver bevaret.
Enhedslisten har åbent deklareret, at de ønsker at bevare skolemælken, og det lader til, at Venstre, som klassisk dansk landbrugsparti, vil bakke op om den kurs. Flere partier kan følge trop. Det vil kun koste 1,5 millioner kroner at få genindført skolemælken under budgetforhandlingerne for 2023 til september.
Så lad os tage den principielle debat om, hvorvidt vi overhovedet bør have skolemælk i København, hovedstadsområdet og for den sags skyld i hele landet.
I min optik er skolemælken mest af alt storkapitalens vådeste drøm. Det er også én branches uhæmmede kommercielle indtog – på bekostning af andre brancher – i folkeskolen uden særlige, tungtvejende sundhedsfaglige begrundelser. Læg dertil, at skolemælken også er en klimaudleder.
Lad mig gennemgå nogle af argumenterne imod skolemælken og pege på, hvor jeg mener, at maddannelsen for børn skal bevæge sig hen.
Først og fremmest kan det anbefales for alle at orientere sig i meta-studiet “Reducing food’s environmental impacts through producers and consumers”. Studiet viste, at CO2-udledningen fra mælkeproduktionen er højere end udledningen fra cement. Mælkeproduktionen medvirker også til dyrkning af et kolossalt markareal, der kunne have været urørt natur for biodiversitetens skyld, når vi sammenligner med, hvad mandelmælken, rismælken og sojamælken bruger i areal.
Glem dertil ikke, at danskerens mælkeforbrug i gennemsnit udleder omkring 250 kilo CO2 om året. Der skal i øvrigt bruges over 600 liter vand gennemsnitligt – svarende til en hel skraldecontainer i din baggård – til at producere blot én liter mælk. Med grønne argumenter kan man næppe forsvare skolemælken.
Og tror nogen, at Mejeriforeningen understøtter skolemælken af rent altruistiske årsager, eller hænger de urimelige mange Facebook-annoncer for skolemælken sammen med, at der ligger stor indtjening i at grundlægge et højt mælkeforbrug blandt netop børn i den alder, hvor vaner formes?
De forskelligfarvede plastiklåg og samle-klistermærker, der hører til skolemælken, skriger af reklamebranchens uhæmmede indtog i de allerhelligste haller, vi har – nemlig vores klasseværelser.
Hvis skolemælksfortalerne har forelsket sig Mejeriforeningens budskab om, at børn skal have mere end 250 milliliter mælk om dagen, så har man købt en trepattet ko, som det hedder sig på gammeldansk. For danskerne er ikke i mælkeunderskud ud fra en gennemsnitsbetragtning!
Kun 24 procent af børnene i København bruger i øvrigt ordningen ifølge Børne- og Ungdomsforvaltningen, og samtidig gør brugerbetalingselementet, at det næppe er børn fra udsatte områder, der bruger skolemælken mere end børn fra villakvartererne – indtil andet er bevist.
Til gengæld er vi i underskud af et hav af andre fødevarer. Ifølge Sundhedsstyrelsen får 92 procent af de danske mænd og 87 procent af de danske kvinder for eksempel ikke nok frugt og grønt. Det er på trods af, at betoningen i de nye kostråd går på, at vi skal spise mere klimavenligt, herunder plantebaseret kost.
Det kunne man vælge politisk at understøtte i stedet for, da der – i et vist omfang – er mulighed for at omlægge EU-støtten til skolemælk, så den bliver til EU-støtte til frugt og grønt. Det tekniske personale, som deler skolemælk ud i dag, kunne jo dele frugt og grønt ud.
Jeg skal for god ordens skyld understrege, at ingen sætter spørgsmålstegn ved Fødevarestyrelsens anbefalinger om mælk. Afhængig af alder skal vi drikke 250 milliliter mælk og spise mellem 15 og 20 gram ost om dagen. Men som Fødevarestyrelsen blot har bekræftet, har man ikke anbefalinger til, hvornår mælken skal drikkes, eller hvem der skal servere den.
Nuvel! Det er svært at finde gode argumenter for skolemælken. Både for de rød-grønne og liberale. Som var det et eksistentialistisk grundspørgsmål, spørger jeg derfor stadig: Hvorfra kommer råmælken? Hvori ligger navlestrengens logiske udspring for fortalerne for skolemælken?
Diskussionen er principiel, for i debatten om skolemælk er inkarneret et vigtigt spørgsmål om, hvad vi skal gøre med børnenes maddannelse fremadrettet.
Skal vi hæve os lidt op i helikopteren, har det meget mere perspektiv for børnenes maddannelse, når vi som kommune understøtter bæredygtig, klimavenlig kost og selvfølgelig de mange forskelligartede formål, som mad har. Mad kan være et boost for fællesskabet og smagssanserne – langt mere end kommercielle skolemælk.
Men madens bæredygtige og fællesskabsunderstøttende element er nogle af de takter, der også ligger i Københavns Kommunes mad- og måltidsstrategi, som hurtigt kan blive glemt.
Konklusionen er simpel. Skolemælken er i virkeligheden hverken er et grønt eller liberalt projekt, men i højere grad én branches særlige kommercielle adgang til børnene. Uden tunge sundhedsfaglige begrundelser og stik imod vores københavnske klima-ambitioner.
I klimaet, biodiversiteten og den frie konkurrences navn, siger jeg derfor: Slagt den hellige ko og drop skolemælken. Og lad os i stedet understøtte børnenes grønne mad- og drikkevaner fremadrettet.
